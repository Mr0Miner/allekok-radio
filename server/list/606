حەسەن زیرەک

ماڵە بابم نەسرین

https://allekok.github.io/gorani-kurdi/audio/68.mp3

دەی ماڵە بابم نەسرین
دانیشە تێرتێر بگرین
ماڵوێران کوڕیان بمرێ
بێهوودە لێکیان کردین
ئای شەوێ تاکوو بەیانی
باسکم بۆ بکە بە سەرین
دەردت لە ماڵی دنیام
کەڵەگەت و خوێن شیرین
چەندەی لێ پاڕامەوە
ئاوڕی لێ نەدامەوە
ئەو ئاوڕەی لێی دامەوە
کەوتم، هەڵنەستامەوە
نەخۆش و دەردەدارم
لێوئاڵ بێت بە لامەوە
دەی ماڵە بابم نەسرە
من دیم بەو دەمی عەسرە
پێم گوت ئاوێزانت بم
غەریبم، مەکە غەدرە
خزمینە، مەمکەن لۆمە
شیرینە، بە وێنەی شەکرە
ئاوری لێ بەرداوم
سەت ماشەڵڵا بەمەکرە
ئۆف، ئەمان، ئەمان
ئامان، ئامان، ئەی هاوار
ماڵە بابم نەسرینە
جوانە و خوێنی شیرینە
بەینوبەینەڵلا وایە
میسلی کۆلکەزێڕینە
ئاوری لە من بەرداوە
لە سەرچی لێم بەقینە؟
ئاوری لە من بەرداوە
وەک کۆتری سەرباڵشینە
ئۆف، ئەمان، ئەمان
ئامان، ئامان، ئەی هاوار
نەسرین، زۆر مەزەداری
دەڵێی دەنکی هەناری
ئاوری لێم بەرداوە
لەبەرچی لێم بێزاری؟
پێم وت ئاوێزانت بم
سەوزی وێنەی خەیاری
چەندەی لێ پاڕامەوە
ئاوڕی لێ نەدامەوە
ئەو ئاوڕەی لێ دامەوە
کەوتم هەڵنەستامەوە
من نەخۆش و دەردەدارم
لێوئاڵ بێ بەلامەوە
لە دووری باڵای لێوئاڵ
بێ دوکتور دەتلامەوە