رەزا بابامیری

کراس زەردێ

https://allekok.github.io/KurdishLyricsCorpus/audio/77.mp3

رۆژێک واڕێک کەوت کەڕێگام کەوتە ماڵی یارەکەم
دیم کە وێساوە بەتەنیا نەونمامی گوڵبەدەم
پێی کەنیم، پێم وت دەمێکە چاوەڕێی ئەو فوڕسەتەم
ئێستە تەنیا جارێ وا دەس پێشکەری ماچت دەکەم
تاوێ لاتڕابوێرم جا بەرۆکت بەردەدەم
پێی کەنی فەرمووی ئەزانی گوایە من چیم لێت ئەوێ
هەر هەلێکی وا بەساڵێ جارێ بۆمانڕێ کەوێ
ماچ و دەسبازی لەبۆ دڵدار ئەبێ‌، پرسی نەوێ
دەستی خستە گەردنم، جا وەرە دڵ بسرەوێ
پاش ئەوەیڕامانبوارد بەینێ بە یاری دوو بە دوو
شێوەیەکی بەزمی دڵداری لە ناوا هات و چوو
ئاخی هەڵکێشا لەپڕ فرمێسکی گەرمی کەوتەڕوو
پێی وتم، ژینی دڵداری بێسەرنجامن هەموو
زۆر دەترسم ئێمە لێک ببڕین، نەگەین بە ئارەزوو
ئێستە دەتبینم کە ئەو عەهدت لە بیر بردووتەوە
ئەو گڕەی بۆ من لە دڵیا بوو هەمووی نیشتۆتەوە
وەک نە بای دیبێ نە بۆران گشتی هەر لەبیر چۆتەوە
کاکە مەدهۆش تۆ بناڵێنە، وەی بە دەردی خۆتەوە
بەرانبەرم دامەنیشە، جەرگت دەرهێنام لەڕیشە
ئەو دەردەی لە تۆە لە منیشە، کراس زەردێم لێ ئاڵاوە
قوربانت بم چاوئەستێرە، خزمەتێکمان پێ بسپێرە
هەر ئەوڕۆمان ماوە لێرە، کراس زەردم لێ ئاڵاوە
کراس زەردم بۆ بکەن بە بووک، بۆم بەرنە باخی شەقڵاوە